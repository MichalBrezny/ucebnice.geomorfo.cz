---
title: Tektonická geomorfologie
slug: tektonicka-geomorfologie
abstract: Základy strukturní geologie, vliv struktur na reliéf
---


Tektonická geomorfologie studuje tektonické tvary reliéfu a procesy,
které tyto tvary utvářejí.

# Síla a napětí

Na horniny v zemské kůře působí gravitační a tektonické síly, které v horninách vyvolávají *napětí*. Napětí je přímo úměrné síle a nepřímo úměrné ploše, na kterou působí. Zapsat to tedy můžeme jako:

$$
\text{napětí} = \frac{\text{síla}}{\text{plocha}}
$$

Celkové napětí lze rozdělit do tří na sebe kolmých komponent - *hlavních (principiálních) napětí*: $\sigma_{1}$ (největší), $\sigma_{2}$ (střední) a $\sigma_{3}$ (nejmenší napětí).

# Tektonický režim

Tektonické pohyby mohou reliéf ovlivňovat jak ve vertikálním i horizontálním směru. Při vertikálních posunech dochází ke změně nadmořské výšky, což vede ke změně energie reliéfu a tedy k urychlení odnosu a akumulace. Horizontální pohyby mění topografické  uspořádání forem reliéfu, dochází ke změnám v půdorysu.

Na základě uspořádání principiálních napětí můžeme rozlišit tři základní tektonické režimy:
-   Extenze
-   Komprese
-   Směrový posun

Při *extenzi* dochází k roztahování zemské kůry a ztenčování, což se projevuje poklesovými zlomy. Při *kompresním* režimu dochází ke zkracování zemské kůry. To vede ke vzniku vrás, přesmyků či příkrovů. U směrových posunů dochází k pouhému posouvání ker zemské kůry podél sebe v opačném směru. Pokud je horizontální posun kombinován i s vertikální složkou hovoříme o *transpresním*, respektive *transtenzním* režimu.

Tektonické pohyby rozlišujeme podle stáří. *Paleotektonické* pohyby se projevují pouze ve struktuře. Reliéf mohou ovlivňovat jen pasivně. Neotektonické pohyby se projevují v současném reliéfu. Do neotektonických pohybů patří i současné pohyby zemské kůry.

Tektonické pohyby se rozlišují i podle toho, zda je při nich narušena spojitost hornin. *Plikativní (duktilní, vrásové)* pohyby jsou spojité. Jedná se o plastickou deformaci hornin a není tak narušena jejich spojitost. *Disjunktivní (zlomové)* pohyby jsou nespojité, dochází k rozpojení hornin, průběžnost vrstev je narušena.

# Zlomy

Jako *zlom* („fault“) se běžně označuje plocha (diskontinuita), v horninovém tělese, podél které došlo k pohybu horninových bloků –
jejich dislokaci. Ve skutečnosti je zlom trojrozměrné těleso jehož třetí rozměr (tloušťka) je zanedbatelný. Zlom vymezují *zlomové plochy*, na kterých bývají stopy pohybu – *striace*. Zlom odděluje dva bloky (kry) zemské kůry. Pokud je zlom ukloněn, kra nad zlomem se označuje jako *nadložní* („hanging-wall“) a kra pod zlomem jako *podložní* („foot-wall“).

Podle smyslu pohybu bloků dělíme zlomy na (Obr. [1](#fig:zlomy):
-   Poklesové (normální)
-   Přesmyky (reverzní zlomy)
-   Horizontální posun

<figure id="fig:zlomy">
<img src="/assets/obrazky/tectonic/zlomy.png" width="300"/>
<figcaption>Obr. 1 Typy zlomů. A horizontální posun (levostranný), B pokles, C
přesmyk (upraveno podle USGS, volné dílo).
</figcaption>
</figure>

## Typy zlomů

### Horizontální posun

*Horizontální (směrný) posun* ([Obr. 1A](#fig:zlomy)) je zlom charakteristický horizontálním posunem bloků ve směru paralelním k průběhu zlomu. Horizontální posuny velkých rozměrů se nazývají transformní zlomy (viz desková tektonika).

Na základě směru posunu dělíme horizontální posun na pravostranný (dextrální) a levostranný (sinistrální). Orientaci zlomu poznáme jednoduše. Postavíme se čelem ke zlomu a směr určíme podle pohybu protilehlé kry vůči našemu stanovišti Při pravostranném zlomu se protilehlá kra hnula doprava, u levostranného zlomu je tomu naopak.

Horizontální posuny jsou seismicky nejaktivnější typ zlomů. Typickým příkladem transformního zlomu je zlom San Andreas ([Obr. 2](#ig:san_andreas)).

<figure id="fig:san_andreas">
<img src="/assets/obrazky/tectonic/san_andreas.jpg" />
<figcaption>
Obr. 2 Pohled na zlom San Andreas, Carrizo Plain (autor Ian Kluft,
CC-SA 4.0)
</figcaption>
</figure>

Horizontální posuny se v reliéfu projevují víceméně přímočarými liniemi, jelikož jsou převážně vertikální. Směrným posunem dochází k ohybům vodních toků.

Zřídkakdy je průběh zlomu zcela rovný. V místech ohybů tak dochází k lokální extenzi *(transtenze)* nebo kompresi *(transprese)*. Extenzí vznikají poklesy, tzv. *pull apart pánve*. Při kompresi dochází k výzdvihu zemské kůry a vzniku *kompresních hřbetů*.

Model horizontálního posunu. 
{% include youtube.html id="9QZX-2eCx3I" %}


Jak poznat pravostranný a levostranný zlom? Video určitě pomůže!
{% include youtube.html id="kLp3KZjfu-Y" %}


### Pokles

*Poklesové zlomy* („normal fault“) ([Obr. 1B](#fig:zlomy), [3](#fig:pokles)) jsou důsledkem extenze zemské kůry. Jsou charakteristické velkým sklonem (50°–60°) vzhledem k povrchu. Poklesává nadložní kra. Tedy podložní kra je ve vyšší pozici oproti nadložní kře.

Velké poklesové zlomy mají *listrický* tvar. To znamená, že jsou konkávně zakřivené. S hloubkou se jejich sklon zmenšuje někdy až do horizontální pozice. V případě zakřivených poklesových zlomů vznikají oproti nim sekundární poklesové zlomy, které mají opačný směr sklonu a smysl pohybu. Označují se jako tzv. *antitetické zlomy*.

<figure id="fig:pokles">
<figure>
<img src="/assets/obrazky/tectonic/pokles.jpg" />
</figure>
<figcaption>
Obr. 3 Příklad normálního (poklesového zlomu) v v souvrství La Herradura. Lokace Morro Solar Lima, Peru (autor: Miguel Vera León)
</figcaption>
</figure>

Video ukazující vznik poklesových zlomů při extenzi zemské kůry:
{% include youtube.html id="4atbjy4AgQg" %}

### Přesmyk

*Přesmyk* („reverse fault“)  [(Obr.1C)](#fig:zlomy)) je důsledkem komprese (zkracování) zemské kůry. Se zkracováním narůstá mocnost kůry. Přesmyky jsou charakteristické menším sklonem, který se pohybuje okolo 30°. Nadložní kra se nasouvá na podložní. Nadložní kra se tak nachází ve vyšší pozici než kra podložní. Přesmyky dělíme na kerné, které jsou čistou střižnou deformací, a vrásové, které vznikly přetrhnutím jednoho ramena vrásy.

### Násun

*Násun* („thrust“) je specifickým typem přesmyku. Úklon násunu je zpravidla velice mírný až subhorizontální. 

Modelování vzniku příkrovů a násunových zlomů je možné si prohlédnout v následujícím videu:
{% include youtube.html id="spJCxthlvLc" %}


## Projev zlomů v reliéfu

### Zlomový svah

Nejběžnějším projevem vertikálního pohybu na zlomech je *zlomový sráz, stupeň* ("fault scarp") [(Obr. 4)](#fig:faultscarp). Zlomové stupně často vznikají při zemětřeseních (koseismické pohyby). Dlouhodobou kumulací pohybů při zemětřeseních, případně vytrvalým výzdvihem jedné kry (resp. poklesem druhé), tzv. interseismickými pohyby, se vyvíjí *zlomový svah*. Okraje pohoří vyzdvižených podél zlomů jsou charakteristické tzv. facetami. Jsou to trojúhelníkové nebo lichoběžníkové plochy vzniklé rozčleněním a přemodelováním zlomových svahů erozí [(Obr. 5)](#fig:facety). Jejich sklon je nižší, než sklon zlomových svahů. Typicky se pohybuje mezi 25°–35°.


<figure class="figure" id="fig:faultscarp">
<img src="/assets/obrazky/tectonic/fault_scarp.png" alt="Zlomový sráz, který vznikl při Yellowstonském zemětřesení v roce 1959. A fotografie pořízená těsně po události (autor J. R. Stacy, USGS, volné dílo/Public Domain). B Stupeň již částečně zhlazený difuzními procesy o 59 let později (autor James St. John, CC BY 2.0)." />
<figcaption>
Obr. 4 Zlomový sráz, který vznikl při Yellowstonském zemětřesení v roce 1959. A fotografie pořízená těsně po události (autor J. R. Stacy, USGS, volné dílo/Public Domain). B Stupeň již částečně zhlazený difuzními procesy o 59 let později (autor James St. John, CC BY 2.0).
</figcaption>
</figure>

<figure class="figure" id="fig:facety">
<img src="/assets/obrazky/tectonic/facety.png" alt="Ukázka vývoje zlomového okraje pohoří a vzniku facet. A: čerstvý zlomový svah; B: postupné zařezávání vodních toků (strže), přemodelování zlomového stupně; C,D: vyvinutá údolí a facety, opakovaný nebo intenzivní výzdvih udržuje zlomový svah (D); E: dlouhé období tektonického klidu, postupná denudace." />
<figcaption>Obr. 5 Ukázka vývoje zlomového okraje pohoří a vzniku facet. A: čerstvý zlomový svah; B: postupné zařezávání vodních toků (strže), přemodelování zlomového stupně; C,D: vyvinutá údolí a facety, opakovaný nebo intenzivní výzdvih udržuje zlomový svah (D); E: dlouhé období tektonického klidu, postupná denudace (převzato z {% cite wallaceGeometryRatesChange1978 %})
</figcaption>
</figure>

Rychlost degradace zlomového srázu je daná především pevností dané horniny. Větší rychlostí bude degradovat stupeň vzniklý v nezpevněných sedimentech, než v pevných horninách. Dalším faktorem je intenzita exogenních procesů, tedy jak intenzivně na sráz působí voda a podobně.

Rychlost pohybu na zlomu ovlivňuje podobu zlomových svahů. Zlomové svahy na poklesových zlomech s rychlým pohybem mají výrazné a málo degradované facety, údolí členící zlomový svah jsou úzká a hluboce zařezaná. Při pomalém pohybu na zlomu jsou facety degradované, údolí zařezávající se do podložní kry jsou široká a v předpolí se nachází velké, mírně ukloněné výplavové kužely, do kterých je zaříznutý vodní tok.

Pohybem na zlomu může dojít k tomu, že na jedné straně zlomové plochy se nacházejí méně odolné horniny, než na straně druhé. Jelikož eroze bude postupovat rychleji v méně odolných horninách, může vzniknout nový svah tzv. *svah na zlomové čáře*. Podle orientace nového svahu vůči zlomu jej dělíme na tzv. resekventní svah, který má stejnou orientaci jako původní zlomový svah, a obsekventní svah s opačnou orientací.

### Hrástě a prolomy

V soustavě paralelních zlomů vznikají hrástě a prolomy. *Hrásť* („horst“) je protáhlá vyvýšenina. Jedná se o kru, která je vůči svému okolí nejvyšší. Hrástě mohou vznikat výzdvihem kry – je tedy omezena přesmyky, které mají úklon pod vyzdviženou kru. Tento typ hrástí označujeme jako *automorfní hrástě*. Hrástě, které vznikly poklesem okolních ker (tedy její omezení je poklesovými zlomy), se nazývají *xenomorfní hrástě*.

Protáhlé sníženiny omezené poklesovými zlomy se nazývají *prolomy* („graben“). Prolomy jsou také označovány jako *riftová údolí*. Pokud je sníženina omezená jedním velkým listrickým zlomem na jedné straně a případnými kompenzčními antetickými zlomy na druhé, hovoříme o tzv. *polo-prolomech* („half-graben“). V prolomech a poloprolomech se ukládá velké množství sedimentů z okolních elevací. Mocnost sedimentů může být enormní – až v řádu kilometrů.

Taktéž může nastat, že se jedna kra ukloní – na jedné straně dojde k jejímu poklesu, na opačné pak k výzdvihu.

### Projevy horizontálních pohybů

Horizontální pohyby mohou ovlivňovat reliéf pasivně tím, že bude docházet k selektivní erozi podél tektonicky oslabených hornin. Aktivní ovlivnění reliéfu horizontálními pohyby se projevuje v dislokaci geomorfologických a jiných krajinných prvků. Dochází tak ke změnám v půdorysu. Nejvíce je to patrné na geomorfologických sítích, jako je například říční síť. 


### Příkrovy

*Příkrovy* ("nappes") jsou rozsáhlá tělesa přesunutá podél násunových zlomů na vzdálenost minimálně 5 km. Běžně se jedná ale o přesuny až na vzdálenost desítek kilometrů. Příkrov (přesunuté těleso) se označuje jako *alochton*, stabilní podloží je *autochton*.

# Pukliny

*Pukliny* („joints“) jsou diskontinuity podél kterých nedošlo k pohybu nebo byl neznatelný. Pukliny jsou nejrozšířenějším typem diskontinuit. Jejich klasifikace je založená na základě celé řady kritérií (tvar, velikost, frekvence). Pukliny mohou být systematické (systém subparalelních puklin) a nesystematické (nepravidelné, zakřivené).

Pukliny mohou pasivně ovlivňovat vývoj reliéfu, jelikož to jsou místa oslabení horninového masivu. Může jimi například snadno pronikat voda a urychlovat zvětrávání a erozi horniny. Pěkně je tento vliv puklinových systémů na reliéf vidět u pískovcových skalních měst. Soutěsky se vyvíjejí podél jednotlivých puklinových systémů, na kterých koncentruje erozní činnost.

# Vrásy

*Vrásy* („folds“) vznikají duktilní deformací hornin. Jedná se o spojité tektonické struktury. K vrásnění dochází při kompresním režimu, kdy se ohybem planárních struktur hornin (např. vrstev) zkracuje zemská kůra. Jednoduché prohnutí vrstev je označováno jako *flexura*. Narozdíl od vrás mohou flexury vznikat i v extenzním režimu. Vrásy jsou často ve spojení se zlomy.

Rozlišujeme *antiklinálu*, což je část, která je vyklenutá vzhůru a *synklinálu*, jejíž vyklenutí je směrem dolů. Část, která spojuje antiklinálu a synklinálu, se nazývá *rameno vrásy* nebo také křídlo vrásy.

<figure id="fig:foldparts">
<figure>
<img src="/assets/obrazky/tectonic/fold_parts.png" width="300"/>
</figure>
<figcaption>Obr. 6 Části vrásy (Upraveno podle Brews Ohare, CC BY-SA3.0)
</figcaption>
</figure>

Vrásy dělíme podle osní roviny na ([Obr. 7](#fig:typy_vras)):
-   vzpřímené
-   ukloněné
-   převrácené
-   ležaté

Další dělení vrás je podle sevřenosti jejich ramen:
-   rozevřené
-   otevřené
-   sevřené
-   zavřené
-   izoklinální


<figure id="fig:typy_vras">
<figure>
<img src="/assets/obrazky/tectonic/typy_vras.gif" width="300"/>
</figure>
<figcaption>Obr. 7 Druhy vrás: 1 - přímá vrása, šikmá, 3 - překocená (střední rameno je překocené), 4 - ležatá, 5 - ponořená. Osní plocha je čárkovanou čarou.  (Autor: Prof. Jan Petránek, Převzato z 
<a href="http://www.geology.cz/aplikace/encyklopedie/term.pl?o=244">Online geologické encyklopedie)
</a>
</figcaption>
</figure>

Vrásy také můžeme rozdělit na symetrické a nesymetrické. V případě prohnuté osy vrásy hovoříme o tzv. brachyantiklinálách a brachysynklinálách.

Ukázka vrásnění:

{% include youtube.html id="l2_nX_ac3dk" %}


## Izometrické vrásy

Specifickou formou vrás jsou tzv. izometrické vrásy. Jedná se o vrásové struktury, které nejsou protažené jedním směrem.

Synklinální sníženiny oválného až kruhovitého půdorysu se nazývají *pánve*. Výraznost pánevních oblastí je daná velikostí prohnutí vrstev (čím větší, tím je pánve výraznější) a na míře zaplnění pánve sedimenty. Na okrajích pánví lze nalézt asymetrické hřbety – kuesty (viz dále).

Vyklenutím hornin vzhůru vznikají *klenby*. Jedná se o velká tělesa oválného až kruhového půdorysu. Klenby mohou vznikat intruzí magmatu mezi vrstevní plochy, což způsobuje vyklenutí nadložních vrstev. V takovém případě se jedná o *klenby s krystalickým jádrem*. *Sedimentární klenba* nemá krystalické jádro, vzniká prostým prohnutím sedimentárních hornin v důsledku bočních tlaků. K vyklenutí může dojít také kvůli intruzím solných diapirů působením hydrostatických nebo tektonických tlaků. Vznikají tak *solné klenby*.

## Projev vrás v reliéfu

Vztah mezi zvrásněným podložím a georeliéfem může nabývat celé řady podob. Vrásy vytvářejí *vrásová pohoří*. Vazba mezi reliéfem a strukturou může být *přímá* – v místě antiklinály se nachází hřbet a v místě synklinály údolí.

Jednoduchá vrásová pohoří jsou tvořená vrásami, které mají jen minimálně zvlněné osy. Tvoří paralelně probíhající soustavu hřbetů a údolí. Takový typ pohoří je označován jako jurský typ reliéfu (podle pohoří Jura ve Švýcarsku). Dalším příkladem je pohoří Zagros v Íránu([Obr. 8](#fig:zagros)).

Při značném zvlnění os vrás, vznikají složitá vrásová pohoří tvořená soustavou brachyantiklinál a brachysynklinál. Tento typ se označuje jako Apalačský podle pohoří v USA ([Obr. 9](#fig:apalachian)).


<figure id="fig:zagros">
<img src="/assets/obrazky/tectonic/zagros.jpg" />
<figcaption>Obr. 8 Pohoří Zagros (zdroj Google Earth)
</figcaption>
</figure>

<figure id="fig:apalachian">
<img src="/assets/obrazky/tectonic/apalachian.jpg" />
<figcaption>Obr. 9 Apalačské pohoří v USA (zdroj Google Earth)
</figcaption>
</figure>

Velice často je s vrásami spojená tzv. *inverze reliéfu*. Horniny v ose antiklinály jsou značně tektonicky porušené (rozpukané), jsou tedy i náchylnější k erozi. Dlouhodobým vývojem reliéfu tak dochází k oderodování antiklinály a vzniku *antiklinálního údolí*, kdežto v místech synklinál je z důvodu pomalejší eroze elevace.

# Strukturní reliéf

<figure id="fig:strukturnitvary"> 
<img src="/assets/obrazky/tectonic/strukturni_tvary.png" style="width:100.0%">
<figcaption>
Obr. 10 Strukturní reliéf -- tvary na horizontálních a ukloněných vrstvách. Horizontální vrstvy -- strukturní tabule, stolová hora a odlehlík. Ukloněné vrstvy -- kuesta, homoklinální hřbet a kozí hřbet. Označené jsou i základní typy vodních toků. Konsekventní -- ve směru sklonu vrstev, subsekventní -- po směru vrstev a obsekventní -- proti směru sklonu vrstev. Tmavě šedé pásy vyznačují polohy odolných hornin (upraveno podle {% cite huggettFundamentalsGeomorphology2007 %})
</figcaption>
</figure>

## Horizontálně uložené vrstvy

Sedimentární horniny, které nebyly postižené vrásněním mají zpravidla horizontálně až subhorizontálně uložené vrstvy. Fluviální erozí a svahovými procesy se v takových oblastech vyvíjí *strukturní tabule* (*plateaux*), což jsou rozsáhlé ploché elevace, které jsou od svého
okolí oddělené strmými svahy. Postupným rozrušováním tabule vznikají plošně menší *stolové hory* (*mesa*), *svědecké vrchy* až *odlehlíky* (*butte*) a úzké, vysoké *skalní jehly* (*pinnacles)*. Důležitou podmínkou je přítomnost odolnějších hornin v nadloží (*caprock*) které brání celkové erozi ([Obr. 10](#fig:strukturnitvary)).

V oblastech, kde je časté střídání tvrdých (odolných) a měkkých (málo odolných) vrstev, se vyvíjejí *strukturní stupňoviny*. Kdy odolné vrstvy tvoří stupně -- *strukturní terasy*.

## Ukloněné vrstvy

Na ukloněných horninách (do 7 °), které mají různou odolnost, se vyvíjejí asymetrické hřbety -- *kuesty* ([Obr. 10](#fig:strukturnitvary)). Čelo kuesty je strmé a vzniklo erozí ukloněných vrstev. Týlní svah je mírný a odpovídá sklonu vrstev ("dipslope").
Kuesty se často nacházejí ve skupinách a jejich počet odpovídá počtu odolných vrstev. 

Při větším sklonu vrstev (7 °--40 °) vznikají asymetrické hřbety označované jako *homoklinální*. Při sklonu nad 40 ° pak *kozí hřbety*, které mohou být v příčnem profilu již symetrické ([Obr. 10](#fig:strukturnitvary)).

{% include admonition.html type="question" title="Otázky a pojmy na závěr" content="/otazky_a_pojmy/2_020-tectonic_oo.md" %}

# Zdroje 
{% bibliography --cited %}