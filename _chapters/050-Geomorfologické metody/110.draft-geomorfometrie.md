---
title: Geomorfometrie
slug: geomorfometrie

---

# Geomorfometrie jako nástroj poznání reliéfu

V předchozích kapitolách jsme se věnovali různým tvarům zemského povrchu
(morfografii) a procesům, které je utvářejí (morfogenezi). V této
kapitole bych chtěl nastínit základy (geo)morfometrie.

Geomorfometrii pěkně definoval prof. John Lindsay: "Geomorfometrie je o
porozumění krajiny prostřednictvím digitální topografie."

Geomorfometrie se zabývá číselným vyjádřením vlastností zemského
reliéfu. Můžeme ji rozdělit do dvou oblastí podle toho, jak pojímají
zemský reliéf. "*Konkrétní*" geomorfometrie (*specific geomorphometry*)
se zabývá analýzou jednotlivých forem reliéfu (moréna, sesuv,
meandr\...). Měříme jejich plocho, objem, půdorysný tvar, u meandrů
sinusiotu apod. Druhá oblast geomorfometrie chápe zemský reliéf jako
kontinuum. Nevnímáme povrch jako soubor jednotlivých tvarů, ale jako
pole nadmořských výšek. Tuto oblast nazýváme *obecnou* geomorfometrií
(*general geomorphometry*).

Geomorfometrii můžeme považovat za samostatnou disciplínu, která čerpá z
celého spektra disciplín. Samozřejmě jedním pilířem jsou vědy o Zemi
(geomorfologie, hydrologie\...), dále pak čerpá z matematiky (geometrie,
topologie, geostatistika\...) a v neposlední řadě z informatiky
(geografické informační systémy, zpracování obrazu, rozpoznávání
vzorů\...). Poznatky z těchto disciplín jsou pak využívány pro
zjišťování parametrů zemského povrchu, jeho modelování a analýze.
Výsledky geomorfometrických analýz pak nacházejí uplatnění v celé řadě
odvětví. Jedná se samozřejmě opět o geomorfologii, hydrologii,
oceánografii, své uplatnění ale nachází i v civilním inženýrství, ale i
vojenství.

V této kapitole se budu zabývat hlavně obecnou geomorfologií.

# Digitální výškové modely

Výškopis je možné vyjádřit digitálně pomocí celé řady datových modelů.
Může se jednat o *vektorová data* (vrstevnice -- linie, výškové kóty --
body), nepravidelnou trojúhelníkovou síť *TIN*, *mračno bodů* (*point
cloud*) a v neposlední řadě rastr.

Jak v české, tak v anglické terminologii panuje poměrně chaos a do
digitální výškových modelů (*DEM - digital elevation model*) jsou
zahrnovány jak rastrové modely, TIN ale i mračna bodů. Dle definice
@guthDigitalElevationModels2021 je digitální výškový model (DEM)
digitální reprezentací nadmořských výšek v pravoúhlém gridu.
Alternativní vyjádření výšek pomocí TINu, mračna bodů či vrstevnic není
dle této definice DEM, neboť se nejedná o pravoúhlou síť (matici)
nadmořských výšek.

# Geomorfometrické parametry

Základním parametrem je (nadmořská) výška. Veškeré ostatní parametry
jsou nějakým způsobem od výšky odvozené.

*Lokální morfometrické parametry* jsou počítané z malého okolí a jsou
vztažené k centrální buňce. Pro jejich výpočet není zapotřebí celého
území (rastru). Příkladem takové morfometrické parametru je například
sklon. Pro výpočet tzv. *regionálních morfometrických parametrů* je
zapotřebí všech pixelů digitálního modelu. Zpravidla se jedná o
parametry, které souvisí zejména s tokem hmoty (vody) v krajině
(akumulace toku apod.)

# Nástroje pro geomorfometrické analýzy

Základní morfometrické analýzy jako je výpočet sklonu, orientace,
některé druhy zakřivení reliéfu (vrstevnicová a spádnicová křivost) lze
provádět ve všech klasických geoinformačních systémech (GIS), které jsou
jak komerční (Arc GIS Pro, Arc Map), tak i volně dostupná jako open
source QGIS, SAGA GIS, GRASS GIS.

Mimo tyto nástroje se stále více uplatňují i externí knihovny
geomorfometrických nástrojů, které rozšiřují možnosti výše uvedených
programů, či jsou přímo dělány pro využití při práci v programovém
jazyce Python či R.
